---
layout: poi
wikidatum: Q130447532
title:  Εφετείο Ανατολικής Κρήτης
image: https://commons.wikimedia.org/wiki/File:Efeteio_Anatolikis_Kritis.jpg
---

Εφετείο Ανατολικής Κρήτης, με έδρα το Ηράκλειο: Με το ΠΔ 27/17-3-2011 (ΦΕΚ Α΄ 80/13-4-2011) ιδρύεται το Εφετείο Ανατολικής Κρήτης, κατόπιν της υπ’ αριθ. 23/2010 απόφασης της Ολομέλειας του Αρείου Πάγου και την 20/2011 γνωμοδότηση του Συμβουλίου της Επικρατείας, που γνωμοδότησαν θετικά για την ίδρυσή του. Ξεκίνησε τη λειτουργία του από 16 Σεπτεμβρίου 2011. Οι λόγοι της ίδρυσής του ανάγονται στις ιδιαίτερες συνθήκες της Κρήτης, με τις υπερβολικές χιλιομετρικές αποστάσεις και το προβληματικό οδικό δίκτυο, την πληθυσμιακή αύξηση της πόλης του Ηρακλείου αλλά και την εμπορική, οικονομική και τουριστική ανάπτυξη της περιοχής της Ανατολικής Κρήτης καθώς αυτά οδήγησαν στη δραματική αύξηση της δικαστικής ύλης, με αποτέλεσμα να δημιουργηθούν ανυπέρβλητες δυσχέρειες στην πρόσβαση των πολιτών στη δευτεροβάθμια δικαιοσύνη και τονίζεται ότι το νέο Εφετείο δεν ανταγωνίζεται το ήδη υπάρχον στα Χανιά, αλλά το συμπληρώνει και το αποσυμφορεί (από ομιλία του Νικ. Κανελλόπουλου: https://www.kanell.gr/efetio-anatolikis-kritis/). Στην περιφέρεια του Εφετείου Ανατολικής Κρήτης, μετά τον Ν.5108/2024 «Ενοποίηση του πρώτου βαθμού δικαιοδοσίας, χωροταξική αναδιάρθρωση των δικαστηρίων της πολιτικής και ποινικής δικαιοσύνης και άλλες διατάξεις» (ΦΕΚ Α’ 65/02.05.2024) εμπίπτουν οι περιφέρειες των Πρωτοδικείων Ηρακλείου και Λασιθίου.  
